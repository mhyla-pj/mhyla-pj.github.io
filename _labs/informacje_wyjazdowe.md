---
layout: lab
subject: Informacje wyjazdowe
---

Zostało nam coraz mniej czasu, więc poniżej przesyłam garść informacji wyjazdowych. Mam przekonanie graniczące z pewnością, że to będzie najdłuższy dokument, jaki podesłałem i zarazem ostatni przed naszym opuszczeniem kraju.

## Na początek, informacje, które są mi pilnie potrzebne:
Proszę wszystkich Państwa o podesłanie mi (prywatnie na WhatsAppie lub na mhyla@pjwstk.edu.pl):
1. Skanu paszportu dziecka
2. Zestawu podstawowych informacji kontaktowych do siebie: Adres zamieszkania, e-mail, nr. telefonu

Tych informacji potrzebuję do załatwienia ubezpieczenia. Naszym ubezpieczycielem będzie ERGO Hestia, z maksymalnym możliwym pakietem ubezpieczenia zdrowotnego i OC - po 1mln PLN. Wstępnie ena ubezpieczenia to 148PLN/os.

## Aby wjechać do USA i wziąć udział w konkursie każdy musi posiadać:
1. Ważny paszport, na który wypełniona była ESTA
2. 2 szt. Wypełnione i wydrukowane [upoważnienie do podróży bez rodzica](../assets/Odyseja/Minor-Child-Travel-Consent-Form.pdf)
3. 1 szt. Wypełnione, wydrukowane i podpisane [Insurance Waiver](../assets/Odyseja/KAZDY_1x_InsuranceWaiver.pdf)
4. 1 szt. Wypełnione, wydrukowane i podpisane [Media Release](../assets/Odyseja/KAZDY_1x_MediaReleaseForm.pdf)
5. 2 szt. Wypełnione, wydrukowane i podpisane [Medical Release](../assets/Odyseja/NIEPELNOLETNI_1x_MedicalReleaseForm.pdf).

Te dokumenty (poza paszportem) zbiorę od wszystkich i zweryfikuję na lotnisku w Gdańsku.

## Dobrze, aby uczestnicy mieli ze sobą:
1. Kartkę z kontaktem do mnie (Michał Hyla +48 608-426-916), rodziców, adresem zamieszkania
2. Walutową kartę płatniczą (Revolut, bankowa karta walutowa)
3. Co najmniej $20-$50 w gotówce - jeśli jedzie bez karty to oczywiście więcej
4. Legitymację szkolną - może się przydać w muzeach

## Pakowanie
Maksymalny bagaż dopuszczalny w liniach SWISS:
- 1x bagaż główny (jeśli wykupiony) max 23 kg 
- 1x bagaż kabinowy max. 8kg 55x40x23cm (walizka kabinowa)
- 1x przedmiot osobisty max. 40x30x10cm (niewielki plecak) - koniecznie miękki

Nasz samochód ma 1160l bagażnika za trzecim rzędem siedzeń, więc tu nie powinno być specjalnego problemu z pomieszczeniem bagażu, natomiast w dwóch wypadkach (oddanie auta i transfer na lotnisko)wszyscy będą musieli przemieszczać się przez Nowy Jork i metrem z bagażem w ręku, dlatego zdecydowanie odradzam branie ze sobą równocześnie kabinówki i bagażu głównego, raczej polecam kombinacje plecak+bagaż lub plecak+kabinówka. 

### Wszyscy powinni mieć ze sobą
1. Kosmetyki - szczególnie szampony są w USA problematyczne
2. Ew. Leki na receptę **KONIECZNIE** w oryginalnym opakowaniu, najlepiej razem z receptą
3. Odzież na temperatury 15-35 stopni
4. Bardzo wygodne buty - NYC to spokojnie 10-15km pieszo dziennie, w wysokiej temperaturze. Conversy, Vansy - tak; sandały - nie, ogromne ryzyko wdepnięcia w różne obrzydlistwa
5. Odzież, którą można suszyć w suszarce bębnowej - na kampusie jest darmowa pralnia, nie ma potrzeby pakowania bielizny na 14 dni.
6. Wygodne ubrania na podróż - łącznie czeka nas doba w samochodzie i doba w samolotach.
7. Mały krem z filterm UV - NYC to betonowa patelnia.
8. Nie ma potrzeby zabierania ręczników - są zapewnione w każdym hotelu, na kampusie i w NYC. Nie zabraniam, ale sam nie zabieram.

## Loty do śledzenia na flightradar24:
1. LX1381 **GDN-ZRH** 22.05 9:30-11:25
2. LX8 **ZRH-ORD** 22.05 13:20-16:05
3. LX17 **JFK-ZRH** 04.06 16:30-6:15(+1)
4. LX1380 **ZRH-GDN** 05.06 6:55-8:45

Na pokładzie lotów długodystansowych dostaniemy jedzenie (obiad na locie do USA, obiadokolację i śniadanie na locie powrotnym).
W dniu wylotu, poniedziałek 22.05 proszę być na lotnisku **najpóźniej** o 7:30. Ja w dniu powrotu z lotniska jadę prosto do pracy, więc prosiłbym o odebranie dzieciaków z lotniska ok. 9:00.

## Pieniądze
W USA 99,9% zakupów można dokonać kartą płatniczą. Jeśli dzieciaki mają swoją kartę, to proponowałbym sprawdzić, czy bank pozwoli zrobić z niej kartę wielowalutową (z podpiętym dodatkowym kontem USD) - to jest opcja najwygodniejsza, ponieważ pozwala na ZDECYDOWANIE tańsze wymiany walut w wewnętrznym kantorze banku, niż przy przewalutowaniu przy każdej transakcji. Alternatywnie można skorzystać z aplikacji Revolut, jeśli telefon pozwala na płatności zbliżeniowe (karta nie zdąży dotrzeć). W trakcie pandemii USA przeszło rewolucję, teraz można już w większości miejsc płacić zbliżeniowo. 
Jeśli żadne z tych rozwiązań nie jest możliwe, to trzeba będzie wziąć gotówkę. O kwocie w dalszej części wpisu.

## Internet i komunikacja
Posiadający telefon z eSIM (iPhone 11 i nowsze, Samsung Galaxy s20 i nowsze, Google Pixel 3 i nowsze oraz inne) mogą pobrać aplikację Truephone - tam można wykupić pakiet internetu - 110zł/10Gb, 185zł/20Gb -testowane w ubiegłym roku, działa świetnie. Można również na miejscu zakupić kartę sim prepaid - $40-$60 zależnie od ilości gb. Wifi, choć niezbyt szybkie dostępne będzie w każdym hotelu, na kampusie i większości knajp, więc konieczności zakupu karty SIM nie ma, również zostawiam do indywidualnej decyzji. Do wszelkiej komunikacji zachęcam do korzystania z aplikacji typu Viber, Messenger, WattsApp, bo ceny za minutę połączenia do USA są horrendalne.

## Zakupy
W USA markowe ubrania i elektronika są zauważalnie tańsze niż w Polsce, więc z doświadczenia wiem, że dzieciaki mogą chcieć coś komuś kupować.  Jeśli ktoś chce coś przywieźć, to ja nie widzę problemu. Ceny w USD na stronach internetowych zazwyczaj są przed naliczeniem podatków stanowych i miejskich, w Michigan będzie to 7%, w NYC 13%. Nadal się opłaca, najnowszy Macbook Air wychodzi blisko 2000 zł taniej niż w Polsce. Proszę jednak o umiar w zamówieniach, żebyśmy nie mieli problemów celnych. Ubrania powinny raczej przekraczać granicę bez metek, elektronika przynajmniej z rozfoliowanym pudełkiem. 

## Noclegi
1. 22.05 - [Motel 6 Naperville, IL](https://www.motel6.com/en/home/motels.il.naperville.4963.html) - potwierdzony, opłacony
2. 23-28.05 - Michigan State University
3. 28-29.05 - [Motel 6 Buffalo, NY](https://www.motel6.com/en/home/motels.ny.amherst.9132.html) - potwierdzony, opłacony
4. 29.05-04.06 [West Side YMCA, Manhattan, NYC](https://www.booking.com/hotel/us/west-side-ymca.pl.html?aid=311097&label=west-side-ymca-xyKO6eycoBjNfRH3q5x_hgS390195538285%3Apl%3Ata%3Ap1%3Ap2%3Aac%3Aap%3Aneg%3Afi%3Atikwd-565933547%3Alp9067422%3Ali%3Adec%3Adm%3Appccp%3DUmFuZG9tSVYkc2RlIyh9Ye7BFAsTyVd6vTdUKapk994&sid=05194dfc5bd7e31a8f9b24909b35b36e&all_sr_blocks=110672904_91476666_0_0_0%2C110672904_91476666_0_0_0%2C110672904_91476666_0_0_0;checkin=2023-05-29;checkout=2023-06-04;dest_id=20088325;dest_type=city;dist=0;group_adults=6;group_children=0;hapos=1;highlighted_blocks=110672904_91476666_0_0_0%2C110672904_91476666_0_0_0%2C110672904_91476666_0_0_0;hpos=1;matching_block_id=110672904_91476666_0_0_0;no_rooms=1;req_adults=6;req_children=0;room1=A%2CA%2CA%2CA%2CA%2CA;sb_price_type=total;sr_order=popularity;sr_pri_blocks=110672904_91476666_0_0_0__69712%2C110672904_91476666_0_0_0__69712%2C110672904_91476666_0_0_0__69712;srepoch=1683847538;srpvid=228da4b83ec301dc;type=total;ucfs=1&#_) - potwierdzony, płacimy na miejscu.

## Turystyka
Zauważalnym plusem jeżdżenia z grupami licealnymi jest to, że wszyscy w miarę potrafią o siebie zadbać, dlatego najlepiej będzie dla wszystkich, jeśli każdy w Chicago i NYC wyżywi się sam tym, na co ma ochotę i sam rozporządzi swoimi finansami, przynajmniej w tym zakresie. Koszt zestawu w fast-foodzie typu McDonald's (paskudny, polski 10x lepszy, a nadal nienajlepszy) to ok. $7-$8. Pizza na kawałki to $2 za kawałek. Raz czy dwa znajdziemy pewnie jakiś street-food, tam ceny to $10-$17 za obiad. Zwykle jak zgłodniejemy i zauważymy jakieś miejsce, gdzie chcemy zjeść, to tam wchodzimy, tak planowałbym i tym razem, ale najlepiej będzie, jak każdy wybierze sobie i zapłaci za siebie. Dlatego prosiłbym, aby wszyscy byli na to pod względem finansowym przygotowani. Ja w Nowym Jorku zwyklę wydaję $8 na śniadanie (bajgiel + ogromna kawa), $3 na lunchową przekąskę i $10-15 na obiad. Ale ja akurat jem dość dużo. Do wyżywienia we własnym zakresie jest 7 dni, kwestię kwoty na ten cel pozostawiam państwu.

Metrem w NYC można podróżować na dwa sposoby, jednym jest zakup karty z paskiem magnetycznym - Metrocard. 7-dniowa karta z nielimitowanymi przejazdami to koszt $33. Karta zapewnia obserwującym użytkownika niezapomnianych doznań komediowych, bo nikt nie potrafi jej obsłużyć prawidłowo. Drugą opcją jest system OMNY - płatność kartą zbliżeniową, telefonem, zegarkiem. Koszt to $2.75 za przejazd z nielimitowanymi przesiadkami w zakresie 2h. Po przekroczeniu $33 w ciągu tygodnia (liczonego od poniedziałku) przejazdy do niedzieli są darmowe. Wszystkie płatności muszą być dokonywane w ten sam sposób (jednym telefonem, tą samą kartą itd.). To będzie łatwiejsze, więc lepiej, żeby każdy miał ze sobą kartę walutową. Jak ktoś nie będzie miał, to potrzebuję wcześniej informacji, żeby takiej osobie zakupić MetroCarda, zawczasu przeszkolić z obsługi i pośmiać się przy bramce wejściowej.

Co do turystyki: Poza ogólnym planem, w którym warto zwiedzić konkretne atrakcje, nie planuję zawczasu zwiedzania NYC, a dostosowuję go do bieżących potrzeb, pogody i zainteresowań grupy. Z ubiegłorocznego doświadczenia wiem, że muzea sztuki cieszą się umiarkowanym zainteresowaniem, ale być w NYC i nie zobaczyć żadnego to wstyd. Obu nie musimy, ale przynajmniej jedno z zestawu:
- MET Museum - ogromna kolekcja sztuki od starożytności do końca XXw. Na wystawie niezliczone ilości dzieł Vermeera, Van Gogha, Rembrandta, Maneta, Moneta czy Renoira. - **$17**
- MoMa - Museum of Modern Art - również olbrzmymia kolekcja sztuki od końca XIXw do czasów obecnych, na wystawach Van Gogh, Salvador Dali, Jackson Pollock, Picasso, Monet, Chagall i de Chirico. - ja $14, **dzieci do 16 lat za darmo**

Ponadto myślę, że obowiązkowymi punktami wizyty w NYC powinny być:
- 1 Punkt widokowy z:
  - Empire State Building - najlepszy widok na NYC, największe kolejki - **$44**
  - Rockefeller Center - trochę gorszy widok, plusem jest to, że stąd nie widać Rockefeller Center - **$34**
  - One World Trade Center - najwyższy punkt, najnowszy budynek, najmniej *iconic* widok - **$44**
- 9/11 Memorial Museum - Muzeum poświęcone atakom terrorystycznym na World Trade Center w 1993 i 2001 roku. Moim zdaniem punkt obowiązkowy podczas wizyty w NYC, szczególnie, że muzeum jest świetne, a w momencie ataków z 2001 nikogo z grupy nie było jeszcze na świecie - **$23**
- Intrepid Sea Air & Space Museum - zlokalizowany przy nabrzeżu 86 drugowojenny lotniskowiec, po pokładzie którego można się swobodnie poruszać. Ponadto na okręcie znajduje się kolekcja 58 samolotów wojskowych z lat 1920-2000, wahadłowiec kosmiczny Enterprise, okręt podwodny, za dodatkowe $9 można zwiedzić również pokład Concorde'a. 100m od muzeum w 2009 na rzece Hudson wodował awaryjnie samolot US Airways. - **$36/$45 z Concorde**
- New York Transit Museum - Znajdujące się na zamkniętej stacji metra na Brooklynie muzeum nowojorskiej komunikacji publicznej. W kolekcji 7 odresaurowanych wagonów metra, po których można się swobodnie poruszać, symulator miejskiego autobusu, wystawy sprzętu i pełnej historii budowy metra - **$10**
- Mecz Major League Baseball - Nowy Jork to muzyka, teatr, brud i 6 profesjonalnych zespołów sportowych. Na koncert nas nie stać, musical zobaczymy w Lansing, brud będzie wszędzie, a NY Mets grają z Philadelphia Phillies przez cały nasz okres pobytu - wybierzemy wygodny termin. Bilety - **$12**

Poza muzeami w NYC znajdują się miejsca, które po prostu **trzeba** zobaczyć, takie jak Grand Central Terminal, Battery Park, Central Park, Chinatown i Little Italy, SoHo. Jest też wiele ikonicznych, znanych z popkultury miejsc, jak wejście do siedziby *facetów w czerni*, kamienica z *Friends*, muzeum Guggengeima, czy Brooklyn Bridge - te atrakcje są darmowe.

## Koncerty
Nie badałem zainteresowania, a i ceny potrafią być wysokie, ale w NYC, wtedy kiedy my tam będziemy, grają:
- Paramore
- Barry Manilow
- Frankie Valli
- Billy Joel
- Taylor Swift
Pozostawiam temat do przedyskutowania. 

## Finanse
Podsumowując powyższe punkty, które będą wymagały indywidualnego opłacenia przez uczestników. Podaję wartości przybliżone.
- Wyżywienie - $20 dziennie - **$140**
- Muzea - **$125**
- Metro - **$33**

Pozostałe rzeczy czyli zakupy w walmarcie, elektronika, pamiątki, głupoty, cola i hotdogi wedle uznania. Prosiłbym jednak, żeby dzieciaki były w odpowiednią kwotę wyposażone, niezależnie od tego czy na karcie, czy w gotówce. Wszelkie rzeczy konkursowe, paliwo, swoje wyżywienie, metro i wejściówki, kaucje hotelowe sobie pokryję, może tym razem uda mi się je nawet z miastem rozliczyć.  

Plan na NYC ma 3 stałe punkty, niezależnie od roku, kiedy tam jestem: 
1. Zwiedzamy w dwóch turach - poranne zwiedzanie muzeów i innych atrakcji - tu wszyscy biorą udział. Po obiedzie chwila na relaks w hotelu, zaplastrowanie odcisków i koło 20-21 ruszamy na wieczorne zwiedzanie miasta - tu zwykle zainteresowana jest ok. połowa grupy, zmęczonych zostawiałem na te 2 godziny w hotelu, myślę, że teraz też możemy tak zrobić. 
2. Na dzień dziecka stawiam dzieciaczkom duże lody w Hagen-Dazs na Broadway&72nd, a wieczorem jedziemy zobaczyć lunapark na Coney Island - ta część może pozostać niespodzianką, tylko jak ktoś ma jakieś alergie pokarmowe to proszę mi dać znać wcześniej.
3. Nie mam na ten tydzień urlopu. Ostatnio mogłem pracować po nocy, teraz muszę się dostosować do studentów, więc przy okazji porannego bajgla i kawy w Central Parku zespół będzie miał niepowtarzalną okazję do wysłuchania kilku wykładów z relacyjnych baz danych i programowania niskopoziomowego.


## W raze pytań, uwag lub wątpliwości, pozostaję do dyspozycji






