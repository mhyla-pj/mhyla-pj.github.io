---
layout: lab
subject: Informacje wyjazdowe 2024

---

Zostało nam coraz mniej czasu, więc poniżej przesyłam garść informacji wyjazdowych. Mam przekonanie graniczące z pewnością, że to będzie najdłuższy dokument, jaki podesłałem i zarazem ostatni przed naszym opuszczeniem kraju.

## Na początek, informacje, które są mi pilnie potrzebne:
Proszę wszystkich Państwa o podesłanie mi (prywatnie na WhatsAppie lub na kontakt@mhyla.com):
1. Skanu paszportu dziecka
2. Zestawu podstawowych informacji kontaktowych do siebie: Adres zamieszkania, e-mail, nr. telefonu

Tych informacji potrzebuję do załatwienia ubezpieczenia. Naszym ubezpieczycielem będzie ERGO Hestia, z maksymalnym możliwym pakietem ubezpieczenia zdrowotnego i OC - po 1mln PLN. Wstępnie wycena ubezpieczenia to 182PLN/os.

## ESTA
Poniżej załączam odysejową instrukcję wypełniania ESTA - bez wypełnionego i zaakceptowanego wniosku nie można wjechać do USA. 
- Tych, którzy byli ze mną w ubiegłym roku proszę o sprawdzenie [na tej stronie](https://esta.cbp.dhs.gov/individualStatusLookup) statusu wniosku - jeśli paszport nie był zmieniany, to ESTA powinna być nadal ważna. Proszę również o wydrukowanie potwierdzenia.
- Tych, którzy nie byli w zeszłym roku w USA, proszę o wypełnienie wniosku [w tym miejscu](https://esta.cbp.dhs.gov/disclaimer). Koszt - $21, do opłacenia kartą. Wniosek proszę wypełnić jak najszybciej - zgodnie z [tą instrukcją](../assets/Odyseja/ESTA%202024.pdf)

## Aby wjechać do USA i wziąć udział w konkursie każdy musi posiadać:
1. Ważny paszport, na który wypełniona była ESTA
2. 1 szt. Wypełnione i wydrukowane [upoważnienie do podróży bez rodzica](../assets/Odyseja/Minor-Child-Travel-Consent-Form.pdf)
3. 1 szt. Wypełnione, wydrukowane i podpisane [Insurance Waiver](../assets/Odyseja/2024-WF-Insurance-Waiver.pdf)
4. 1 szt. Wypełnione, wydrukowane i podpisane [Media Release](../assets/Odyseja/2024-WF-Media-Release-Form.pdf)
5. 1 szt. Wypełnione, wydrukowane i podpisane [Medical Release](../assets/Odyseja/2024-WF-Medical-Release-Form.pdf)
6. 1 szt. Wypełnione, wydrukowane i podpisane [Medical Insurance Info](../assets/Odyseja/2024-WF-Medical-Insurance-Info.pdf)
7. Wydrukowane potwierdzenie ESTA - teoretycznie można pokazać maila, ale lepiej mieć ze sobą. Najważniejsze, żeby mieć numer swojego potwierdzenia. 

Te dokumenty (poza paszportem) zbiorę od wszystkich i zweryfikuję na lotnisku w Gdańsku.

## Dobrze, aby uczestnicy mieli ze sobą:
1. Kartkę z kontaktem do mnie (Michał Hyla +48 608-426-916), rodziców, adresem zamieszkania
2. Walutową kartę płatniczą (Revolut, bankowa karta walutowa)
3. Co najmniej $20-$50 w gotówce - jeśli jedzie bez karty to oczywiście więcej

## Pakowanie
Maksymalny bagaż dopuszczalny w liniach Swiss, Delta i Lufthansa:
- 1x bagaż kabinowy max. 8kg 55x40x23cm (walizka kabinowa)
- 1x przedmiot osobisty max. 40x30x10cm (niewielki plecak) - koniecznie miękki

Bagaż dodatkowy to łączny koszt 894.93PLN - jeśli ktoś się zdecyduje, to proszę o informację i przelew najpóźniej 10.05. Ze względu na ograniczone miejsce w samochodzie w drugim etapie podróży możemy wziąć max 3 bagaże główne - sugeruję się dogadać i spakować po 2-3 osoby w jeden (a najlepiej spróbować się spakować w kabinówkę)

### Wszyscy powinni mieć ze sobą
1. Podstawowe kosmetyki - szczególnie szampony są w USA problematyczne.
2. Ew. Leki na receptę **KONIECZNIE** w oryginalnym opakowaniu, najlepiej razem z receptą
3. Odzież na temperatury 18-40 stopni
4. Buty - lekkie, pełne buty - trampki, adidasy, whatever. 
5. Odzież, którą można suszyć w suszarce bębnowej - na kampusie i w każdym hotelu jest pralnia, nie ma potrzeby brania ubrań na 15 dni. 
6. Wygodne ubrania na podróż - mamy 12h w samolocie przed sobą. 
7. Mały krem z filterm, będziemy jechali przez najbardziej nasłonecznione miejsca na półkuli północnej
8. Nie ma potrzeby zabierania ręczników - są zapewnione w każdym hotelu i na kampusie. Nie zabraniam, ale sam nie zabieram.

## Loty do śledzenia na flightradar24:
1. LX1381 **GDN-ZRH** 19.05 9:35-11:25
2. LX8 **ZRH-ORD** 19.05 13:10-16:05
3. DL2159 **MSP-DEN** 25.05 15:55-17:05
4. LH453 **LAX-MUC** 02.06 17:30-13:40(+1)
5. LH1646 **MUC-GDN** 03.06 20:20-21:50

Na pokładzie lotów długodystansowych dostaniemy jedzenie (obiad na locie do USA, obiadokolację i śniadanie na locie powrotnym).
W dniu wylotu, niedzielę 19.05, proszę być na lotnisku **najpóźniej** o 7:15, żebyśmy zdążyli nadać bagaże i odprawić tych, których system nie przepuści w check-in online.

## Pieniądze
W USA 99,9% zakupów można dokonać kartą płatniczą. Jeśli dzieciaki mają swoją kartę, to proponowałbym sprawdzić, czy bank pozwoli zrobić z niej kartę wielowalutową (z podpiętym dodatkowym kontem USD) - to jest opcja najwygodniejsza, ponieważ pozwala na ZDECYDOWANIE tańsze wymiany walut w wewnętrznym kantorze banku, niż przy przewalutowaniu przy każdej transakcji. Alternatywnie można skorzystać z aplikacji Revolut, jeśli telefon pozwala na płatności zbliżeniowe (karta nie zdąży dotrzeć). W trakcie pandemii USA przeszło rewolucję, teraz można już w większości miejsc płacić zbliżeniowo. 
Jeśli żadne z tych rozwiązań nie jest możliwe, to trzeba będzie wziąć gotówkę. O kwocie w dalszej części wpisu.

## Internet i komunikacja
Posiadający telefon z eSIM (iPhone 11 i nowsze, Samsung Galaxy s20 i nowsze, Google Pixel 3 i nowsze oraz inne) mogą pobrać aplikację My Truphone lub Airalo - tam można wykupić pakiet internetu - 90zł/10Gb, 150zł/20Gb - testowane w ubiegłym roku, działa świetnie. Jest jeszcze serwis [https://kartysimusa.pl/](https://kartysimusa.pl/) - tu można zakupić amerykańską fizyczną kartę SIM z wybranym pakietem internetu i dostawą do domu, ewentualnie również eSIM. Cenowo konkurencyjne i proponuję zamówić, jeśli ktoś będzie potrzebował fizycznej karty SIM, szczególnie, że nie będziemy mieli w Chicago czasu na zakupy.  

## Zakupy
W USA markowe ubrania i elektronika są zauważalnie tańsze niż w Polsce, więc z doświadczenia wiem, że dzieciaki mogą chcieć coś komuś kupować.  Jeśli ktoś chce coś przywieźć, to ja nie widzę problemu. Ceny w USD na stronach internetowych zazwyczaj są przed naliczeniem podatków stanowych i miejskich, w Iowa będzie to 7%, w LA 9.5%. Nadal się opłaca, najnowszy Macbook Air wychodzi blisko 2000 zł taniej niż w Polsce. Proszę jednak o umiar w zamówieniach, żebyśmy nie mieli problemów celnych i baagażowych. Ubrania powinny raczej przekraczać granicę bez metek, elektronika przynajmniej z rozfoliowanym pudełkiem. 

## Noclegi
1. 19.05 - [Motel 6-Cedar Rapids, IA](https://www.booking.com/Share-7fkanjO)
2. 20-24.05 - Iowa State University - konkurs
3. 25.05 - [Super 8 by Wyndham Grand Junction Colorado](https://www.booking.com/Share-KS3KRa)
4. 26.05 - [Arch Canyon Inn](https://www.booking.com/Share-sNKRNg)
5. 27.05 - [Grand Canyon Inn and Motel - South Rim Entrance](https://www.booking.com/Share-G5qQsb)
6. 28.05 - [Tuscany Suites & Casino](https://www.booking.com/Share-aNMuvK)
7. 29.05/30.05 - [Motel 6-Visalia, CA](https://www.booking.com/Share-fvhGagF)
8. 31.05/01.06 - [Studio 6 Suites Lawndale, CA South Bay](https://www.booking.com/Share-KDj49M)
   
Wszystkie hotele są potwierdzone, do opłacenia na miejscu - sumarycznie wyszło 18120 PLN za wszystkie noclegi. W każdym hotelu mamy 3 pokoje z dwoma łóżkami i 2 pojedyncze. 

## Turystyka
Wyprawa zaplanowana jest w ukierunkowaniu mocno przyrodniczym - głównie parki narodowe, miasteczka, widoki, iconic views - co za tym idzie, cenowo atrakcyjna. Jedyny koszt przy zwiedzaniu, jaki musimy ponieść, to wjazdy do parków narodowych - $35 za park, za cały samochód, bez kosztów indywidualnych. Plan zakłada:
- Przejazd najpiękniejszą autostradą świata z Denver na zachód
- Arches National Park
- Mexican Hat
- Monument Valley
- Navajo Nation
- Grand Canyon
- Williams i Route 66
- Las Vegas - LV Strip, Vegas Sphere
- Sequoia & Kings Canyon National Parks
- Zachodnie wybrzeże
- Los Angeles - Griffith Observatory, Venice Beach, Hollywood

W zasadzie wszystkie te atracje są darmowe - jeśli będzie wola w zespole, to możemy duży kawalek dnia poświęcić na Disneyland albo Universal Studios Park w Los Angeles - to duże, atrakcyjne i wybitnie amerykańskie parki rozrywki, ok. $120 za osobę.

Wszystkie parki narodowe dostępne są z samochodu, wiele z najważniejszych punktów w nich jest do osiągnięcia z krótkim spacerem z samochodu. Niemniej, parę razy zdarzy się nam odejść od parkingu i przejść szlakiem na 2-3-kilometrowy hike. Ścieżki są utwardzone, w części wybetonowane, bezpieczne, ale zamknięte obuwie będzie konieczne, nie chodzimy w sandałach. Fun fact: udało mi się skręcić kostkę w każdym z parków, które odwiedzimy. 

## Wyżywienie
Każdego dnia będzie wyglądało inaczej, ale musimy być przygotowani na stołowanie się w dinerach, restauracjach i fastfoodach. 

### Śniadania
W niektórych hotelach mamy zapewnione śniadania, w kilku takiej możliwości nie było. Jeśli nie mamy śniadania w hotelu, to na mieście mamy kilka opcji:
- Panera Bread ~$10
- Subway ~$8
- McDonalds ~$7

Mamy 5 dni bez śniadania w hotelu

### Lunch
Nie zawsze będzie potrzebny, ale też nie zawsze będziemy mogli zjeść na trasie, więc myślę, że najlepiej będzie, jak wyposażymy się w palnik gazowy, mały garnek i w razie potrzeby gotowe posiłki będziemy sobie zalewali wrzątkiem na poboczu lub punktach widokowych. 

### Obiadokolacja
Czyli w zasadzie obiad, tylko w porze w której w polsce jemy kolację. Opcji jest od groma, zaczynając od szerokiej gamy fastfoodów (~$10-$17 za zestaw), kończąc na przydrożnych Dinerach czy sieciowych restauracjach (~25-$40 za osobę z tipem). W wyborze kierować się będziemy ceną i atrakcyjnością, i tak nie będzie zdrowe, niezależnie od tego, co wybierzemy. 

Średnio co 2 dni będziemy w Walmarcie, więc każdy będzie mógł zaopatrzyć się w przekąski i napoje. Zawsze będziemy mieli w samochodzie kilkadziesiąt butelek wody, żeby nikt mi się nie odwodnił przypadkiem. Kupimy też coolera, czyli pojemnik styropianowy, do którego wkłada się napoje i zasypuje lodem - temperatury mogą osiągnąć w najgorszym momencie 45 stopni, a średnio będą się trzymać w zakresie 25-30. 

## Finanse
Chciałbym, żeby każdy w fastfoodach był w stanie wyżywić się samodzielnie, estymuję ok. $20 w wariancie bardzo ekonomicznym za dzień (liczymy 9 dni). Poza wyżywieniem pozostają do opłacenia we własnym zakresie jedynie pamiątki i przekąski. 

Na ten moment rozliczenia wyglądają następująco: Z tego, co od Państwa dostałem opłaciłem loty do i z USA oraz konkurs. Z własnej kieszeni opłaciłem bilety do Denver. Pieniądze, które dostaniemy od miasta wystarczą na rozliczenie lotów do denver, samochody, hotele, parki, paliwo, wysyłkę dekoracji i może nawet wystarczy na zakupy konkursowe w Ames.
